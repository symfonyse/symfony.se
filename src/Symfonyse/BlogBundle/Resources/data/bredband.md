---
layout: post
title: "Bredbandsbolaget och professionalism"
category: Internet
tags: [internet, swedish]
permalink: Internet/2012/02/08/bredband
---
{% include JB/setup %}

Hemma har jag Bredbandsbolaget som internetleverantör via fiber. Man skulle kunna säga att min relation till Bredbandsbolaget har blivit mer och mer ansträngd, men jag har inte givit upp på den.

## Driftstörningar

I skrivande stund har Bredbandsbolaget en driftstörning. Den började klockan 21:45, och en kvalificerad gissning säger att den kommer sluta klockan 07:00. En väldigt precis gissning kanske, men jag vågar ändå göra den. Det här är nämligen **tredje dagen i rad** som en driftstörning börjat klockan 21:45. De andra två dagarna har de slutat klockan 07:00. (Uppdatering: Även på torsdagen slutade driftstörningen klockan 07:00)

Med den närmast kusliga likheten mellan dessa tre driftstörningar så är det kanske inte en allt för dålig gissning att det här är någon form av planerat underhållsarbete. Ett problem med den gissningen är att de inte skrivit något på sin websida om ett sådant underhållsarbete.

Bredbandsbolaget har ett öppet driftstörningssystem, och där kan man läsa att den här incidenten (som har ärendenummer 2815792) började kl. 23:46 igår tisdag och beräknas vara löst kl. 05:00 imorgon torsdag. Att det började 23:46 stämmer helt enkelt inte, men så stod det å andra sidan även kl. 22:00 igår (ja, det var alltså i framtiden). Igår stod det även att ärendet beräknades vara åtgärdat till kl. 05:00 idag, vilket ju inte stämde, i alla fall för min uppkoppling som kom upp nästan precis kl. 07:00.

Det kan naturligtvis ha varit min router som var seg med att begära en ny IP-adress, vad vet jag, men med tanke på att det är två timmar "padding" åt båda hållen så tror jag snarare att Bredbandsbolaget bara vill få det hela att se lite snyggare ut, eftersom det är färre som använder deras tjänster mellan 23:45 och 05:00 än vad det är mellan 21:45 och 07:00.

*Uppföljning: Problemet har fått en (väldigt lustig) förklaring. Läs inlägget [Mer om Bredbandsbolaget](/Internet/2012/02/09/mer-om-bredbandsbolaget/)*

## Incidentrapporter

Det här är inte första gången som jag har upplevt driftstörningar. Under det första året i min nuvarande lägenhet var allt frid och fröjd, jag kan faktiskt inte minnas en enda gång när jag hade en driftstörning då. Inte heller när jag bodde i Linköping och också hade Bredbandsbolagets fiber hade jag några minnesvärda problem med driften. **Det senaste halvåret har det däremot varit ungefär 6-8 driftstörningar**, om inte minnet sviker mig.

Det är en oroväckande trend. Såpass oroväckande att jag även skaffade ett s.k. mobilt bredband att ha som backup, något som visat sig behövligt vid flera tillfällen. Egentligen tycker jag att Bredbandsbolaget borde ha som policy att kreditera mig kostnaden för att använda deras mobila bredband samtidigt som de har driftstörningar i sitt fasta bredband, men det är inget jag har frågat efter, så jag kan ju inte klandra dem för det.

En annan åtgärd jag vidtog i september förra året var att begära ut en kopia av Bredbandsbolagets incidentrapport för en driftstörning som skedde då.

> Hej,
>
> Ni har för närvarande en driftstörning i Visättra (ärendenummer 2363886). Då ni även hade en driftstörning förra veckan i samma område skulle jag vara intresserad av att, när ärendet lösts, få tillgång till en incidentrapport, om sådana tas fram. Är det något ni kan tillhandahålla?
>
> Tack på förhand,
>
> Magnus Nordlander

Jag fick följande svar (standardfraser bortredigerade för koncishet):

> Jag beklagar om du verkar drabbas ovanligt ofta av driftstörningar.
>
> Det ser dock ut som att den senaste driftstörningen klarrapporterades igår efter en åtgärd i stationen. Förhoppningsvis ska det inte bli fler driftstörningar i framtiden.
>
> Dessvärre har vi inte möjlighet att gå in närmare på vad det var som orsakade driftstörningarna.

Jag ser det som en allvarlig brist på öppenhet gentemot mig som kund att ni inte har möjlighet att delge mig en incidentrapport, eller ens "gå in närmare" på vad som egentligen hänt. Det i min värld bara innebära en av två saker.

1. Antingen tas inte incidentrapporter fram, vilket skulle vara både otroligt och väldigt allvarligt i ett så stort företag som Bredbandsbolaget. Utan incidentrapporter skulle intern uppföljning bli väldigt svårt.

2. Bredbandsbolaget har som policy att hålla sina kunder i mörkret när det gäller deras driftarbete. Jag finner det här mest troligt.

**En sådan policy är uppåt väggarna dålig.** Jag är er kund, ni jobbar för mig. Det minsta jag kan förvänta mig är öppenhet. Jag är mycket mer besvärad av att ni försöker föra mig bakom ljuset än ifall det skulle vara så att ni inte sätter högsta prio på att åtgärda minsta lilla problem med min uppkoppling, eller om det skulle vara någon pinsam anledning till driftstörningen som att någon spillt cola på utrustningen.

Jag har naturligtvis full förståelse för att man kan få driftstörningar, både av den planerade och den oplanerade sorten. Jag väntar mig inte 100% upptid. Däremot vill jag veta vad jag behöver vidta för åtgärder för att kunna mitigera problemet. Kanske behöver jag inte göra något alls. Kanske har Bredbandsbolaget redan gjort så att det inte är troligt med framtida driftstörningar under en lång tid framöver. Eller så kanske så inte är fallet, kanske är det så att de vet om att det framöver kommer vara en del problem med driftstörningar, och att jag borde komplettera med alternativa sätt vägar till internetaccess.

Om ni vet varför det är problem så vill jag också veta det, och oavsett vill jag veta vad ni gör för att åtgärda det. Jag har full förståelse för att ni inte publicerar informationen på hemsidan, men att kunna lämna ut den här informationen på begäran är inte för mycket begärt. Kanske är ni rädda att förlora kunder på det, men det tror jag inte ni skulle göra. Jag skulle i alla fall vara mer benägen att byta leverantör på grund av driftstörningar av okänd art och anledning än av driftstörningar av känd art och anledning.

## Säljare

Som grädden på moset har jag dessutom blivit uppvaktad av Bredbandsbolagets säljare under den senaste veckan. De försöker sälja in Bredbandsbolagets TV-tjänst. Timingen är kanske inte den bästa, men det är ju inte direkt något som säljarna kan förväntas veta, så jag klandrar dem inte för det.

Det jag däremot kan klandra dem för är att inte hålla överenskomna tider. En säljare ringde upp mig i torsdags kväll och berättade om deras erbjudanden. Jag var intresserad, men jag ville ändå själv kolla lite vilka kanaler som ingick i de olika paketen, så jag kom överens med säljaren att ringa upp igen på eftermiddagen dagen efter, en fredag.

Fredagen kom och gick. Det gjorde även måndagen. Först på tisdagen ringde en annan säljare upp och var oinsatt i prospektet. Jag hade förvisso under torsdag kväll redan bestämt mig för att inte ta deras erbjudande, men att inte hålla överenskomna tider, och än mindre inte ens be om ursäkt för att man inte gjorde det är oprofessionellt.

Självklart kan en säljare bli sjuk eller på annat sätt oförmögen att hålla bokade tider, men det här lär ju vara en stor säljorganisation. Om man inte kan hålla sina tider så är det ju inte mer än rimligt att man hittar en annan säljare som kan ta över tiden. Särskilt när man faktiskt har fått indikationer av att jag är intresserad så tycker jag det bara är dumt att inte försöka stänga dealen genom att faktiskt fullgöra sina åtaganden.

## IPv6

Den inställning som Bredbandsbolaget utåt givit sken av när det gäller IPv6 kan inte beskrivas som annat än nonchalant. Att IPv4-adresserna nu är slut är inte direkt någon nyhet. För ungefär två år sedan mailade jag Bredbandsbolaget första gången angående IPv6. De hade ingen information om sina IPv6-planer på sin websida (eller någonting som ens nämnde ordet IPv6). Svaret var att de hade gjort förberedelser under lång tid, men de visste inte när det ska driftsättas.

För ungefär ett år sedan (januari 2011) mailade jag igen. Då fick jga följande svar:

> I dagsläget kan du inte beställa IPv6 connectivity, vi har såklart planer på att lansera detta allt efter behov när rykterna faktiskt börjar stämma angående om att IPv4 adresserna tagit slut. Dock i god tid innan detta, men inget datum är satt för lanseringen av detta då prognosen för hur länge 4:a adresserna kommer finnas kvar är olika.

Att benämna IPv4 exhaustion som ett rykte är ju bara löjligt. Den med gott minne kommer ihåg att IANA fick slut på IPv4-adresser i februari samma år. APNIC har sedan april i samma år kört på sin "final /8 policy", vilket är en policy som är väldigt restriktiv med att dela ut IPv4-block.

I takt med att tidningar och andra media skrev om IPv6 så lade man faktiskt upp en sida som beskriver [Bredbandsbolagets IPv6-policy](https://www.bredbandsbolaget.se/kundservice/faq_ipv6_ipv4.html). Där framgår att Bredbandsbolaget har gott om IPv4-adresser och att det inte kommer gå någon nöd på dem på flera år.

**Jag tror inte Bredbandsbolaget har insett problemet.** Problemet är inte bara att de själva skulle få slut på IPv4-adresser. Problemet är att i takt med att *andra* operatörer får slut på dem så kommer vi som är kunder hos Bredbandsbolaget inte kunna ansluta till de andra internetmedborgare som bara har IPv6-adresser (utan att använda tunnling).

Det här är inget hypotetiskt scenario. I asien finns det idag internetanvändare som inte har IPv4-adresser. De kommer bara åt IPv6-internet. Framtiden är här, och Bredbandsbolaget verkar sitta med fingrarna i öronen.

Att som internetleverantör inte erbjuda access till hela internet, utan bara den gamla IPv4-delen, är för mig väldigt underligt.

## Summa summarum

Jag skulle vilja sammanfatta Bredbandsbolagets beteende i dessa frågor som oprofessionellt.

Om man som företag agerar med professionalism låter man inte följande ske:

* (Vad som inte kan vara mycket annat än) planerade driftarbeten som inte i förväg meddelas kunder
* Att man agerar med slutenhet mot sina kunder om naturen av och åtgärder kring driftstörningar
* Att missa överenskomna tider mot sina kunder, utan så mycket som en ursäkt
* Att uppvisa nonchalans mot sina kunder när det gäller fundamentala aspekter av sina tjänster, i det här fallet att man som kund hos Bredbandsbolaget bara får tillgång till en del av internet.

Tyvärr tror jag Bredbandsbolaget inte är ensamma om att agera på det här sättet. Mina alternativ för internetaccess är Bredbandsbolagets fiber, Comhems kabel-tv-nät, ADSL och andra långsammare teknologier. Vad jag har hört är Comhem inte mycket bättre på någon av dessa punkter.

I takt med att Internet-tillgång börjar ses som en mänsklig rättighet tycket jag det är besvärande att inte operatörerna tar mer ansvar för att agera professionellt.

Jag skriver inte det här för att bara klaga, utan jag ser det här snarare som konstruktiv kritik och hoppas på bättring. Två av punkterna ovan är rena policy-frågor. Skulle Bredbandsbolaget vilja så skulle de kunna ändra dem redan imorgon. Även om det kanske är en lite för optimistisk tidsplan så tycker jag inte alls det är orimligt att Bredbandsbolaget förbättrar sina policies.

*Uppföljning: Jag vill återigen bara flika in med min uppdatering om ärendet i [Mer om Bredbandsbolaget](/Internet/2012/02/09/mer-om-bredbandsbolaget/). Kanske har man sedan tidigare redan börjat förändra sina policies för öppenhet?*